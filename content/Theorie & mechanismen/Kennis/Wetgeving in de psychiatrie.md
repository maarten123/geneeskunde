---
title: Wetgeving
draft: false
tags:
  - Wetgeving
  - Psychiatrie
aliases: 
publish: false
description:
---


---

### Wet Verplichte GGZ

Als zij door hun psychiatrische klachten een gevaar vormen voor zichzelf of anderen, kan worden besloten tot een gedwongen opname en behandeling. De juridische kaders hiervoor zijn vastgelegd in de wet Verplichte GGZ.

**De wet Verplichte GGZ regelt gedwongen behandeling van mensen die lijden aan een psychische stoornis, als dit nodig is om ernstig nadeel (gevaar) te voorkomen.** 

- Het kan daarbij gaan om een gedwongen opname in een psychiatrisch ziekenhuis, maar ook om een verplichte ambulante behandeling.
- Gedwongen psychiatrische behandeling mag alleen plaatsvinden in het uiterste geval, wanneer er geen andere redelijke mogelijkheden meer zijn.

In de wet staan de verschillende procedures die kunnen leiden tot een onvrijwillige behandeling beschreven. 

De rechter bepaalt in een zitting of iemand tegen zijn wil behandeld mag worden. Er is ook een officier van justitie bij de zitting betrokken. De patiënt wordt door een advocaat bijgestaan. De patient wordt -ook al is de behandeling vrijwillig- zoveel mogelijk uitgenodigd om zelf mee te denken over zijn behandeling, bijv. door zelf een plan van aanpak te maken. Dat geldt ook voor de familie.

Er zijn twee procedures in de wet Verplichte GGZ:

- Een zorgmachtiging (via de rechter)
- Een crisismaatregel (via de burgemeester)

**Zorgmachtiging**

De zorgmachtiging: hoe gaat dat?

1. **Melding officier van justitie:** Als er een zorgelijke situatie is van iemand met een psychische stoornis die hulp weigert, kunnen hulpverleners, politie en overheden dit melden bij de officier van justitie. Als familie zich zorgen maakt, melden zij dat bij de hulpverlenende instantie van de patient. Overigens kan iedereen bij de gemeente zijn zorgen over een zg. zorgwekkende zorgmijder uiten. De gemeente last dan een onderzoek in en kan indien nodig de officier van justitie inschakelen.
2. **Beoordeling procedure en geneesheer directeur:** Als de melding bij de officier van justitie binnenkomt, kijkt deze of er procedure voor een aanvraag voor een zorgmachtiging in gang gezet moet worden. Zo ja, dan overlegt hij met een geneesheer-directeur van een GGZ instelling. Deze laatste kan de betrokken persoon de gelegenheid geven om een plan van aanpak of zelfbindingsverklaring te maken om een gedwongen behandeling proberen te voorkomen. De betrokkene krijgt een advocaat toegewezen en kan gebruik maken van een patientenvertrouwenspersoon. De geneesheer directeur laat een onafhankelijke psychiater een medische verklaring opstellen nadat deze de betrokkene heeft onderzocht. Ook wordt er een zorgverantwoordelijke aangewezen die samen met betrokkene en diens omgeving een zorgplan maakt.
3. **Besluit indienen bij de rechter:** Op grond van bovenstaande gegevens beslist de officier van justitie of er een aanvraag tot zorgmachtiging wordt ingediend bij de rechter.
4. **Beoordeling door de rechter:** De rechter toetst aan de hand van het bovenstaande dossier en zitting met de betrokkene op 4 belangrijke punten:
    - of de betrokkene een psychische stoornis heeft
    - of er ernstig nadeel voor iemand zelf, voor anderen of de omgeving voortkomt vanuit gedrag dat voortkomt uit die psychische stoornis
    - of verplichte zorg echt nodig is, dus het niet meer op vrijwillige basis lukt
    - of de verwachting is dat de zorg doelmatig zal zijn en of de minst ingrijpende behandeling is gekozen om het doel te bereiken.
    
    De rechter kan de eerste zorgmachtiging toewijzen voor een half jaar. Daarna moet weer opnieuw gekeken worden of hij verlengd moet worden, dat kan dan voor periodes van 1 jaar en na 5 jaar voor periodes van 2 jaar.
    

**Crisismaatregel**

Als er vanwege een **crisissituatie** snel ingegrepen moet worden, kan een crisismaatregel afgegeven worden door de burgemeester.

**De burgemeester baseert zich bij zijn besluit op de medische verklaring van een psychiater.** Het is de bedoeling dat hij zelf ook contact heeft met de betrokkene. De crisismaatregel kan allerlei verplichte zorg opleggen, maar meestal gaat het op een gedwongen opname en behandeling.

**De crisismaatregel is drie dagen geldig.** Vaak is verlenging nodig, die loopt dan via de officier van justitie en leidt tot een zitting met de rechter. De verlenging kan **maximaal drie weken afgegeven worde**n. Als er langere tijd verplichte zorg nodig is, wordt een zorgmachtiging aangevraagd.

De eigen psychiater kent de patiënt goed. Mag deze een medische verklaring afgeven voor een zorgmachtiging?

- Nee, het moet een onafhankelijke psychiater zijn, die tenminste een jaar niet bij de zorg van de patiënt is betrokken.

### Wet Zorg en Dwang

Als de stoornis die aanleiding is tot het gevaar een neurocognitieve stoornis (m.n. dementie) of verstandelijke beperking betreft, dan geldt de wet Zorg en Dwang.

**Voor wie geldt Wet zorg en dwang?**

Een cliënt valt onder de wet zorg en dwang:

- als er een verklaring is van een deskundig arts waaruit blijkt dat hij in verband met een psychogeriatrische aandoening of verstandelijke beperking is aangewezen op zorg en/of;
- een persoon beschikt over een indicatie van het CIZ voor langdurige zorg met als grondslag een psychogeriatrische aandoening of verstandelijke beperking.

### WGBOF: de Wet op de Geneeskundige Behandelingsovereenkomst

De Wet op de Geneeskundige Behandelingsovereenkomst (WGBO) regelt de juridische verhouding tussen hulpverlener en patiënt en is de algemene wet (‘lex generalis’) waarin rechten en plichten van arts (maar ook verpleegkundige, fysiotherapeut, verloskundige, psycholoog etc.) en patiënt zijn vastgelegd. 

Alleen in het speciale geval van een gedwongen psychiatrische behandeling wordt in plaats van de WGBO de Wet verplichte GGZ of de wet Zorg en Dwang toegepast (‘lex specialis’). De WGBO kent wel toepassingen voor de gedwongen behandeling van somatische problemen.

Doelstelling van de WGBO is om de rechten en autonomie van de ‘zwakkere’ partij, de patiënt, te waarborgen, die zich immers in een afhankelijk positie bevindt t.o.v. de arts. De hoeksteen van de WGBO is de behandelovereenkomst tussen hulpverlener en patiënt. De patiënt dient op adequate wijze voorgelicht te worden en behandeling kan alleen plaatsvinden indien de patiënt, na voldoende geïnformeerd te zijn, hiervoor zijn expliciete toestemming geeft (‘informed consent’). Binnen de WGBO zijn onder andere de volgende rechten en plichten van patiënt en zorgverlener vastgelegd:

*Plichten patiënt:*

- Zorgverlener goed en juist informeren.
- Betalen van zorgverlener voor de geleverde zorg.

*Rechten patiënt:*

- Recht op (op hem of haar afgestemde) informatie.
- Recht op inzage in of kopie van dossier.
- Recht op bescherming van zijn privacy.
- Recht op het laten vernietigen van het dossier, tenzij dit tegen de wet ingaat of risico inhoudt op schade van anderen.

*Plichten zorgverlener:*

- Informatie verstrekken.
- Medisch dossier bijhouden (min. tien jaar bewaren).
- Op diens verzoek dossier binnen drie maanden vernietigen, tenzij (zie boven).
- Privacy van patiënt bewaren.
- Goed hulpverlenerschap in overeenstemming met de geldende professionele standaard.

*Rechten zorgverlener:*

- Onredelijk verzoek mogen weigeren.

---

De WGBO regelt dat de toestemming van patiënt voor onderzoek of behandeling noodzakelijk is. Indien er echter sprake is van een situatie waarin een patiënt niet in staat is tot een redelijke waardering van zijn belangen ter zake - de patient is wilsonbekwaam-, dan dient de toestemming van de door patiënt schriftelijk gemachtigde of familie - de wettelijk vertegenwoordiger- verkregen te worden. Indien er sprake is van een spoedsituatie waarin niet gewacht kan worden totdat er toestemming van een vertegenwoordiger is verkregen, mag er worden overgegaan tot behandeling wanneer daarmee ernstige schade voor de patiënt voorkomen kan worden. In feite is de arts dan de wettelijk vertegenwoordiger van de patiënt.

De wet geeft op deze wijze invulling aan het begrip wilsonbekwaamheid als het ‘niet in staat kunnen worden geacht tot een redelijke waardering van de belangen ter zake van een beslissing of situatie die aan de orde is’.

**Wilsbekwaamheid** dient volgens de KNMG beoordeeld te worden aan de hand van vier criteria:

- Kenbaar kunnen maken van een keuze.
- Begrijpen van relevante informatie.
- Beseffen en waarderen van de betekenis van de informatie voor de eigen situatie.
- Logisch redeneren en betrekken van de informatie in het overwegen van de behandelopties.

Uit deze criteria blijkt dat de wilsbekwaamheid van een patiënt altijd beoordeeld moet worden in een concrete situatie. Wilsbekwaamheid is geen absoluut, maar een contextafhankelijk begrip. 

- Zo stelt het waarderen van een complexe situatie hogere eisen aan het vermogen om informatie te begrijpen en te redeneren dan een relatief eenvoudige situatie. Dit betekent dat iemand in de ene situatie wel wilsbekwaam kan zijn en in een andere niet.
- Daarnaast vereist een beslissing met ingrijpende gevolgen een goed besef en waardering van de informatie en minder van het begripsvermogen. Met name in grensgevallen is het beoordelen van de wilsbekwaamheid niet waardevrij: wanneer sterk gehecht wordt aan het recht op zelfbeschikking van een patiënt, zal eerder besloten worden tot wilsbekwaamheid.
- Het is echter belangrijk om de beslissing over wilsbekwaamheid zo inzichtelijk mogelijk te maken en de wilsbekwaamheid op een zorgvuldige en concrete wijze te beoordelen.

De beoordeling van de wilsbekwaamheid is een bevoegdheid van iedere arts. Indien er een vermoeden is van psychiatrische comorbiditeit dan moet bij belangrijke beslissingen ook een psychiatrisch onderzoek plaatsvinden.

Daarnaast laat de WGBO ook ruimte voor vrijheidsbeperkende maatregelen, maar niet voor vrijheidsbeneming. Vrijheidsbeneming houdt in dat belet wordt dat iemand de afdeling of instelling kan verlaten. Dit is alleen mogelijk op grond van de Wet verplichte GGZ en de wet Zorg en Dwang. Vrijheidbeperkende maatregelen, zoals bijvoorbeeld. het in bed fixeren van een delirante patiënt tijdens de nacht om te voorkomen dat hij uit zijn bed valt, zijn wel mogelijk indien deze onvermijdelijk zijn om lichamelijk lijden te verhelpen of te voorkomen. In feite gaat het bij een delier immers om een somatische behandeling.
****