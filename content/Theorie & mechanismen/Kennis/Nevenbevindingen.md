---
publish: true
---
Een veelgebruikte indeling van nevenbevindingen is de volgende:
-	a) bevindingen die direct aanleiding geven tot het aanbieden van behandeling of preventie;
-	b) bevindingen die klinisch relevant zijn omdat ze betekenis hebben voor de gezondheid of reproductieve keuzes van de patiënt, maar waarbij behandeling of preventie niet mogelijk of niet aan de orde is;
-	c) bevindingen waarvan de betekenis onbekend en onduidelijk is.

**Criteria**
- Behandelbaarheid/mogelijkheden screening
- Risico verwanten
- Kans
- Consequenties door het melden van de mogelijke aandoening
- Psychologische belasting
- Belasting door screening, monitoring, behandeling

Wanneer na een pakketanalyse is gekozen voor een volledige NGS analyse (open analyse) is er een kans van 1-2% op een nevenbevinding. Een nevenbevinding betreft een mutatie in een ziektegen dat niet is gerelateerd aan de hulpvraag en het klachtenpatroon van de patiënt. Deze bevinding kan medische en maatschappelijke consequenties hebben voor de patiënt zelf, maar ook voor familie leden. Om deze reden is een open exoom analyse voorbehouden aan de klinisch geneticus. Patiënten kunnen hier alleen voor kiezen na een zorgvuldige pre-test counseling en stamboom analyse.

Het beleid omtrent nevenbevindingen verschilt in de diverse klinisch genetische centra. In het Radboud UMC worden nevenbevindingen besproken in een onafhankelijke commissie, bestaande uit een moleculair laboratoriumspecialist, een klinisch geneticus die niet is betrokken bij de betreffende patiënt, een jurist, een medisch maatschappelijk werker, een ethicus en zo nodig een medisch specialist op het gebied van de betreffende aandoening.

Binnen de commissie wordt naar verschillende zaken gekeken, bijvoorbeeld bewijs voor pathogeniciteit van de mutatie en of er behandelings- of screeningsmogelijkheden bestaan. Wanneer de commissie besluit om de nevenbevinding te melden aan de aanvragend klinisch geneticus, ontvangt  deze hierover een aparte brief met een samenvattend verslag en adviezen voor het te voeren beleid. Een voorbeeld van een gevonden nevenbevinding betrof een pathogene mutatie in het _BRCA1_-gen. Deze mutatie geeft een kans van 60-80% op borstkanker en 30-50% op eierstokkanker en erft autosomaal dominant over.



