---
status: 
tags: PPG
vak: PPV
type: Lichamelijk onderzoek
aliases: 
cssClasses: img-grid, embed-strict
publish: true
---
## Achtergrond

De mamma heeft een conische vorm, is gelegen op de thoraxwand ter hoogte van de tweede of derde rib tot de zesde of zevende rib en wordt aan de dorsale zijde begrensd door de fascie van de musculi pectorales major en minor en de musculus serratus anterior. De laterale begrenzing wordt gevormd door de middelste axillairlijn en mediaal reikt de borst tot aan het sternum. De mamma wordt omhuld door twee bindweefsellagen: een oppervlakkige laag en een diepe laag die de pectoralis musculatuur bedekt. Deze twee lagen worden met elkaar verbonden door kleine bindweefselschotten, de ligamentjes van Cooper.

![Untitled|250](Untitled%2074.png)

![Untitled|200](Untitled%201%2053.png)

---

## Het onderzoek

Het onderzoek van de mammae en oksels bestaat uit de volgende onderdelen:

- inspectie van de mammae in rust en bij provocatie;
- palpatie van de mammae;
- palpatie van de oksels.

### Protocol

**1. Inspectie van de mammae**

1. In rust; zittende of staande patiënt, armen los langs lichaam
    - Let op grootte en symmetrie (links-rechtsvergelijking)
    - Huid: kleur, zwellingen of intrekkingen, peux-d’orange, ulceraties, venentekening
    - Tepel: grootte, vorm, stand (bijv intrekkingen), huiduitslag of ulceratie, uitvloed
2. Bij provocatie; zittende of staande patiënt
    - Armen heffen
    - Handen in de zij zetten + aanspannen
    - Vooroverbuigen: intrekkingen bij evt. dieper gelegen tumoren.
    - Optioneel: Handen tegen elkaar drukken
    - Let op symmetrisch bewegen, verschillen met inspectie in rust en eventuele intrekkingen

**2. Palpatie van de mammae**

- Liefst bij patiënt in liggende houding en bij premenopauzale vrouwen liefst net na menstruatie.
- Palpeer systematisch de 4 kwadranten met de vlakke hand: middelste drie vingers of met vier vingers (alle vingers behalve de duim) en maak rollende/roterende bewegingen. Start met het lateraal bovenkwadrant. Vergeet niet de axillaire uitloper te palperen

**3. Palpatie areola mammae en tepel**

- Controleer tepel op uitvloed nadat je bimanueel druk uitoefent of laat patiënte zelf druk uitoefenen op de tepel
- Eventueel palpatie zittend herhalen

**4. Palpatie oksels**

- Zorg voor ontspannen arm
- Arm van zittende of liggende patiënt vastpakken en oksels aftasten
- Palpeer systematisch: binnenzijde bovenarm, oksel (rondom en voldoende diep) en thoraxwand

**5. Palpatie infra- en supraclaviculaire lymfekliergebieden**

### Inspectie

![Inspectie van de borst. a Inspectie in rust. b Inspectie met geheven armen. c Inspectie in startduikhouding. d Inspectie met aanspannen pectoralis.](Untitled%202%2037.png)

Inspectie van de borst. a Inspectie in rust. b Inspectie met geheven armen. c Inspectie in startduikhouding. d Inspectie met aanspannen pectoralis.

Inspectie van de mammae gebeurt bij voorkeur in staande houding.

Let bij inspectie op:

- symmetrie, links/rechtsverschillen en vorm van de borsten;
- lokale zwellingen;
- de huid: let op intrekkingen, verkleuringen, versterkte venentekening, peau d’orange of ulceraties;
- de tepel en de tepelhof: let op ingetrokken tepels, tepeluitvloed, schilfering of eczeem bij de tepel.

**De *provocatietests***

zijn erop gericht om ook dieper gelegen afwijkingen aan te tonen en om een eventuele fixatie van de afwijking aan de omgeving vast te stellen. Laat de patiënte hiertoe een aantal bewegingen uitvoeren:

- **Armen langzaam opheffen tot boven het hoofd**.
    - Let hierbij op:
    - Of de mammae soepel meebewegen met de pectoralismusculatuur.
    - Of er asymmetrie of intrekkingen optreden dan wel zwellingen zichtbaar worden.
- **Voorover laten buigen, in de zogenoemde ‘startduikhouding’.**
    - Bij dieper gelegen tumoren wordt dan soms een intrekking van de huid zichtbaar.
- Laat patiënte de handen in de zij plaatsen en vraag haar deze flink aan te drukken, dat wil zeggen de pectoralismusculatuur aan te spannen, waarmee een eventuele fixatie van de tumor aan de onderliggende fascie kan worden vastgesteld, zichtbaar als een intrekking van de huid ( [figuur 5.38d](https://mijn-bsl-nl.ru.idm.oclc.org/5-thorax/824488#Fig38)).

### Palpatie

Bij **premenopauzale vrouwen** verdient het de voorkeur het borstonderzoek **postmenstrueel** te verrichten, daar het klierweefsel premenstrueel van nature gezwollen raakt en daarmee de palpatie bemoeilijkt. Na de menopauze wordt door involutie van het klierweefsel de palpatie vereenvoudigd.

**Voorbereiding**

Zorg vóór de palpatie dat de handen schoon en warm zijn en de nagels kort.

**Houding/positie**

- Het onderzoek vindt plaats met de vrouw in liggende positie met de armen in lichte abductie en volledig ontspannen.
- Het kan waardevol zijn om haar ook de armen vlak boven het hoofd te laten leggen, waardoor het borstweefsel wordt gespreid over de thorax en gemakkelijker toegankelijk wordt voor palpatie.

**Volgorde**

Het onderzoek wordt bij voorkeur systematisch en in een vaste volgorde uitgevoerd. 

- In principe begint men met de borst waarin men geen afwijkingen verwacht.
- Door te beginnen met de palpatie van de niet-aangedane borst wordt een indruk verkregen van de voor deze persoon normale consistentie van het mammaweefsel, hoewel mammae beiderzijds kunnen verschillen in consistentie/structuur.

---

- Palpeer vanuit de periferie, te beginnen bij de midaxillairlijn, met de toppen van de vingers.
- Een goede techniek is het gebruik van de licht gebogen middelste twee of drie vingers.
- Voer met de vingertoppen kleine cirkelvormige bewegingen uit over het borstweefsel, van boven naar beneden en strooksgewijs van lateraal naar mediaal tot op het sternum.
- Er zijn ook andere methoden, zoals spiraalvormig van perifeer naar centraal palperen. Het is van belang de druk van de vingers te variëren om voldoende informatie te verkrijgen over de dieper gelegen weefsels.

**Daarna volgt palpatie van de borst waarin een eventuele afwijking zich bevindt.**

Bij het palperen van een zwelling dient een aantal aspecten ervan geregistreerd te worden:

- lokalisatie in de borst, dus in welk kwadrant;
- grootte van de afwijking;
- vorm en oppervlak: rond, glad, grillig, knobbelig;
- consistentie: week, week-elastisch, vast-elastisch, vast, hard;
- de relatie tot de omgeving: goed afgrensbaar, fixatie aan de huid of onderlaag;
- pijnlijkheid bij palpatie.

**Palpatie tepel**

Verder wordt beoordeeld of bij palpatie van de tepel door druk uit te oefenen tepeluitvloed optreedt.

**Lymfeklieren**

Ter beoordeling van de aanwezigheid van vergrote lymfeklieren wordt de oksel gepalpeerd. 

*Dit kan met de patiënte in liggende positie, maar ook een staande of zittende positie maakt de oksel goed toegankelijk voor onderzoek.* 

- Laat de patiënte eerst één arm heffen, waarna de onderzoekende hand met de vingertoppen zo hoog mogelijk in de oksel wordt gebracht en de duim op de pectoralisspier gelegd.
- Laat vervolgens de arm zakken en rusten op bijvoorbeeld de eigen onderarm. Essentieel is dat de pectoralismusculatuur ontspannen is om een zo goed mogelijke indruk te verkrijgen van de axillaire structuren.
- Wrijf bij palpatie met de vingertoppen de weefsels over de onderliggende thoraxwand.
- Daarna worden de voorste en achterste okselplooi gepalpeerd en ter completering van het onderzoek worden de supra- en infraclaviculaire groeven afgetast op afwijkingen.
- Palpabele klieren worden beoordeeld op grootte, consistentie en beweeglijkheid. Daarna wordt de andere okselholte onderzocht.

## Klinisch

Het beoordelen van het risico op de aanwezigheid van borstkanker is het belangrijkste doel van het borstonderzoek. 

- De bevindingen bij het lichamelijk onderzoek veranderen de voorafkans na de anamnese. Op basis van deze achterafkans wordt besloten tot eventueel verder onderzoek. Van alle aanwezige carcinomen wordt slechts 50% gevoeld.
- Als er echter sprake is van een palpabele afwijking, kunnen ervaren artsen op basis van palpatie redelijk betrouwbaar het onderscheid maken tussen een benigne en een maligne tumor.
- De beoordeling van het onderzoek bij jonge vrouwen kan lastig zijn door de dichtheid van het borstklierweefsel.

### Symmetrie en vorm van de borst

Een zekere mate van verschil in volume en vorm tussen de linker- en rechtermamma is niet ongewoon en vaak levenslang aanwezig. Een recent ontstane asymmetrie is verdacht voor een tumor.

### Lokale zwellingen

De belangrijkste oorzaken van een lokale zwelling in de borst zijn:

| Lokale zwelling | Voorkomen bij palpatie | Symptomen | Gevoel bij palpatie |
| --- | --- | --- | --- |
| Cysten | Deze zijn verantwoordelijk voor 20 tot 25% van de palpabele afwijkingen.  | Pijn, voelbare zwelling | Gladheid en mobiliteit;  Kunnen wisselen in grootte.  |
| Fibroadenomen | Vooral rond 35 jaar, kan direct na pubertijd ontstaan. |  | Goed afgrensbaar tov mamamweefsel. Lijken onder vingers weg te glippen. |
| Lipomen |  |  | Elastische zwelling die wegglipt onder de vingers. |
| Multinodulaire mastopathie | Met name in jongere leeftijdscategorie | Pijnklachten | Onregelmatig weefsel gevoeld met diverse verdikkingen |
| Mastitis |  | Koorts, pijn, rode huid | Pijnlijke vaste zwelling waarbij de huid rood verkleurd is. |
| Abces |  | Pijnlijke, fluctuerende zwelling, met roodheid en oedeem | Bij dieper gelegen abcessen ontbreken symptomen soms en is alleen sprake van een pijnlijke palpabele afwijking. |
| Hematoom |  | Oppervlakkig:  verkleuring van de huid + anamnese → diagnose. |  |
| Vetnecrose |  | Na trauma (bijv. een operatie) kunnen door de ontstane vetnecrose en/of ontstekingsreactie kalkneerslagen of verbindweefseling ontstaan. | Niet goed af te grenzen zwelling. |
| Carcinoom |  | Familie anamnese, zwelling. Geen pijn (meestal) | Vast, grillig, onregelmatig, fixatie tov de onderhuid. Meestal in laterale bovenkwadrant. |

**Carcinoom**

Bij het beoordelen van een zwelling is er een aantal kenmerken dat de kans op een carcinoom beïnvloedt:

- **consistentie**: hoe vaster, des te groter de kans op maligniteit;
- **vorm**: hoe grilliger de vorm en hoe onregelmatiger het oppervlak, des te groter de kans op maligniteit;
- **beweeglijkheid** ten opzichte van de huid en onderlaag: hoe meer fixatie, des te groter de kans op maligniteit;
- **grootte**: een grotere tumor verhoogt de kans op maligniteit;
- **lokalisatie**: de meeste maligne tumoren komen voor in het laterale bovenkwadrant;
- **pijnlijkheid**: pijn is in het algemeen niet verbonden aan een maligne afwijking. Mastopathie is meestal wel pijnlijk en toont ook een wisselend klachtenpatroon gedurende de cycli. Toch kan pijn soms het enige symptoom zijn van borstkanker. *[69](https://mijn-bsl-nl.ru.idm.oclc.org/5-thorax/824488#CR69)*

### Huid

- **Intrekkingen:** kunnen het gevolg zijn van littekenweefsel of een maligniteit.
- **Roodheid:** kan passen bij een trauma, ontsteking of infectie, maar komt ook voor bij een onderliggend carcinoom. Dit geldt ook voor **huidschilfering**.
- **Versterkte venentekening:** kan, indien lokaal aanwezig, duiden op veneuze afvloedbelemmering zoals in sommige gevallen wordt gezien bij een maligniteit.
- **De aanwezigheid van littekens:** in de huid kan betekenen dat ook de structuur van het borstweefsel ter plaatse is veranderd door littekenweefsel en daarmee de beoordeling van de palpatie kan bemoeilijken.
- **Sinaasappelhuid of peau d’orange:**
    - Wanneer lymfestuwing ontstaat, beperken bindweefselschotjes het uitzetten van de borsthuid en worden zo zichtbaar als peau d’orange.
    - Dit beeld kan soms in ontspannen toestand worden waargenomen. In andere gevallen wordt het duidelijker wanneer men de vrouw bepaalde bewegingen laat maken die tractie in de borst veroorzaken, zoals het heffen van de armen of bukken.
- **Ulceratie** van de huid is een symptoom dat veelal duidt op een vergevorderd stadium van een maligniteit.

### Tepel

Een **retractie van de tepel**, vooral wanneer dit een eenzijdig fenomeen is dat eerder niet aanwezig was, is een aanwijzing voor:

- Een chronische melkgangontsteking (ductitis)
- Centraal groeiend carcinoom (ziekte van Paget, een doorgroeiend carcinoom vanuit de melkbuisjes tot in de tepel of areola).
- Verlittekening na een mastitis.
- Soms is het een aanlegstoornis.

Van belang hierbij is het anamnestische gegeven of de tepelretractie recent is of al jaren bestaat.

---

In de tepelhof kunnen de kliertjes van Montgomery gezwollen zijn door retentie van secreet; dit heeft geen klinische betekenis.

---

**Tepeluitvloed** kan spontaan aanwezig zijn, enkelzijdig of dubbelzijdig. Meestal is de oorzaak goedaardig. Bij tepeluitvloed speelt de kleur van het secreet een rol bij de beoordeling van de klinische betekenis:

- **heldergeel secreet past bij:** fibroadenose, hormonale medicatie, hyperthyreoïdie en medicatie zoals fenothiazinen, butyrofenonen, domperidon, metoclopramide en methyldopa;
- **melkachtig secreet** kan persisteren na lactatie, of wijzen op een hypofysetumor (prolactinoma);
- **groenig secreet** past bij ductectasieën;
- **bruine/bloederige afscheiding** vereist altijd nader onderzoek, omdat het kan wijzen op een carcinoom.

Soms is tepeluitvloed alleen zichtbaar bij druk op de tepel. 

In geval van heldere uitvloed die alleen bij druk op de tepel kan worden opgewekt en waarbij geen andere afwijkingen in de borst te palperen zijn, is de kans op de aanwezigheid van een maligniteit laag.

Bilaterale uitvloed is bijna altijd goedaardig.

**Eczeem van de tepel(hof)**. 

- Een **zeer discrete schilfering zichtbaar op de tepel** kan het gevolg zijn van een onschuldig eczeem, chronische irritatie, of een schimmelinfectie, maar kan ook berusten op de ziekte van Paget, een zeldzame kanker die uitgaat van de tepelhuid en bovendien meestal gepaard gaat met een ductaal carcinoma in situ of een invasieve borstkanker.
- Ook een **verandering van de tepelhof** met wat vochtige roodheid en de aanwezigheid van kleine blaasjes kan duiden op de ziekte van Paget. De afwijkingen hierbij kunnen zeer discreet zijn en soms om een vergrootglas vragen. Weefselonderzoek is geïndiceerd om de diagnose ziekte van Paget te kunnen stellen.

![Untitled](Untitled%203%2026.png)

### Oksel

Voor palpabele klieren in de oksel geldt dat ze altijd verdacht zijn, maar dat de kans op de aanwezigheid van een kliermetastase waarschijnlijker wordt naarmate de klier groter is, vaster, irregulair en/of vergroeid met de omgeving.

Let bij een palpabele okselklier ook op andere afwijkingen, zoals wondjes in het drainagegebied van de klier, die een andere verklaring kunnen zijn voor klierzwelling.