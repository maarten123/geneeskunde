---
{"publish":true,"path":"content/Medicatie/NSAIDs.md","permalink":"/content/medicatie/nsai-ds/","title":"NSAIDs","tags":["Medicatie/Analgetica"]}
---



De tweede groep analgetica betreft de NSAIDs (Non-Steroidal Anti-Inflammatory Drugs), ofwel prostaglandinesynthetaseremmers. 

Het is goed om je te realiseren dat zo'n 30% van de ziekenhuisopnames als gevolg van medicatie-gerelateerde complicaties, te wijten is aan het gebruik van NSAIDs. 

### **Werkingsmechanisme NSAIDs**

NSAIDs remmen de prostaglandinesynthese door inhibitie van het enzym cyclo-oxygenase (COX). In ons lichaam komen verschillende COX-iso-enzymen voor. COX1 heeft voornamelijk huishoudfuncties, het zorgt o.a. voor een adequate functie van trombocyten en draagt bij aan maagprotectie en een optimale doorbloeding van de nier. COX2 wordt gevormd bij inflammatie en draagt o.a. bij aan koortsinductie en pijnperceptie. Remming van COX2 leidt daarom tot pijnstilling, verlaging van koorts en remming van de ontstekingsreactie. Ongeveer een uur na toediening kan je het pijnstillend effect verwachten, dit effect houdt afhankelijk van het gekozen preparaat zo'n 8 uur aan.

![|500](https://i.imgur.com/Olvb2Ew.png)

### Indicaties NSAIDs

- Zoals je nu zal begrijpen hebben NSAIDs vooral een meerwaarde bij aandoeningen waarbij perifere prostaglandineproductie een rol speelt bij het ontstaan van pijn.
- Hierbij kan je bijvoorbeeld denken aan reumatoïde artritis, jicht, peri- en postoperatieve pijn, nier- en galsteenkolieken, kiespijn en primaire  dysmenorrhoe (pijnlijke menstruatie).

### **Doseringsvoorschrift NSAIDs**

| Middel | Basisdosis (orale toediening) | Maximale dagdosis | Toedieningsroute |
| --- | --- | --- | --- |
| Diclofenac | 3 dd 25-50mg | 200mg | oraal/rectaal/im/iv |
| Naproxen | 2 dd 250-500mg | 1500mg (kortdurend) | oraal/rectaal/im/iv |
| Ibuprofen | 3-4 dd 200-600mg | 2400mg | oraal/rectaal |

dd= keer per dag, im=intramusculair, iv=intraveneus

## **De belangrijkste bijwerkingen van NSAIDs**

NSAIDs remmen de prostaglandinesynthese door inhibitie van het enzym cyclo-oxygenase (COX). Omdat prostaglandines een belangrijke rol spelen in diverse processen in ons lichaam, kan remming van de prostaglandinesynthese ook tot bijwerkingen leiden. Deze bijwerkingen zijn onafhankelijk van de toedieningsroute. De belangrijkste bijwerkingen zijn voor je, op de volgende pagina's, op een rij gezet.

### **Maag**

Remming van de prostaglandineproductie door COX1 leidt tot toename van zuurproductie, toename van de diffusie van zuur door het maagslijmvlies en afname van de kwaliteit van het maagslijmvlies. Dit geeft een verhoogde kans op gastro-intestinale complicaties zoals ulcera, perforaties en maagbloedingen. Bepaalde patiënten hebben een hoger risico op deze complicaties en krijgen daarom preventief een maagzuurremmer of een selectieve COX2 remmer voorgeschreven.

***Richtlijn CBO (2003) t.a.v. maagprotectie bij chronisch gebruik NSAIDs (>3 dagen):***

| Maatregelen ter preventie van maagschade worden aanbevolen indien er sprake is van een: |
| --- |
| leeftijd >70 jaar |
| voorgeschiedenis van ulcuslijden of complicaties daarvan |
| onbehandelde H. pylori-infectie in het kader van ulcuslijden |
| Maatregelen ter preventie van maagschade dienen te worden overwogen indien sprake is van:(factoren zijn cumulatief) |
|  een leeftijd 60-70 jaar |
|  co-morbiditeit (hartfalen, ernstige reumatoïde arthritis, diabetes) |
|  co-medicatie (anticoagulantia, trombocytenaggregatieremmers, corticosteroïden, SSRI's)|
|  een hogere dosis NSAIDs |

NB. Patiënten die niet aan bovenstaande criteria voldoen hebben dus niet automatisch recht op maagbescherming bij gebruik van NSAIDs.

![](https://i.imgur.com/pRPZ856.png)
![](https://i.imgur.com/hMzz6vC.png)
![](https://i.imgur.com/2Wr38kA.png)




### **Nier**

De nierfunctie is afhankelijk van de druk (P) en flow (Q) in de glomerulus. Deze zijn o.a. weer afhankelijk van een adequaat effectief circulerend volume (ECV).

Onder normale omstandigheden is de renale perfusie slechts in geringe mate afhankelijk van de prostaglandineproductie. Vermindering van het ECV leidt tot een afname van de renale perfusie. De nier wordt in dat geval in toenemende mate prostaglandine-afhankelijk en het Renine-Angiotensine-Aldosteron-Systeem (RAAS) wordt geactiveerd.

---

Activatie van het RAAS leidt tot afgifte van angiotensine II en daarmee tot systemische vasoconstrictie. Prostaglandines zorgen voor dilatatie van de afferente arteriole en heffen zo het vasoconstrictieve effect van angiotensine II op de afferente arteriole op. Door dit compensatiemechanisme blijft de renale perfusie bij daling van het ECV constant (zie hieronder een schematische weergave van de glomerulus).


|![\|250](https://i.imgur.com/lxvcs2w.png)      |![\|300](https://i.imgur.com/R2e2qlc.png)      |
|:-----|:-----|

NSAIDs belemmeren dit compensatiemechanisme door remming van de prostaglandinesynthese. Het gelijktijdig toedienen van middelen die het RAAS remmen, verslechteren dit compensatiemechanisme nog verder, resulterend in nierfunctieverlies met alle gevolgen van dien.

|![\|250](https://i.imgur.com/YrSeskz.png)      |![\|300](https://i.imgur.com/tmlfypU.png) |
|:-----|:-----|

Nierfunctieverlies ten gevolge van NSAIDs treedt vooral op wanneer:

- de nier prostaglandine-afhankelijk is bij een afgenomen ECV, bijvoorbeeld bij hartfalen, dehydratie en gebruik van bepaalde co-medicatie (RAAS remmers/diuretica).
- de patiënt reeds bekend is met nierfunctiestoornissen (met name ouderen).

### **Trombocytenfunctie**

NSAIDs remmen de trombocytenfunctie door remming van de tromboxaanproductie onder invloed van COX1 in de trombocyt. Dit verhoogt de kans op bloedingen, bijvoorbeeld tijdens en na een operatie. De meeste operaties kunnen onder een NSAID worden uitgevoerd. Uitzondering hierop zijn hersenoperaties en bepaalde operaties in het KNO gebied.

### NSAIDs en contrast

Toediening van NSAIDs moet worden onderbroken voorafgaand aan intravasculaire toediening van jodiumhoudend contrastmiddel. De kans op het optreden van contrastnefropathie is  bij gelijktijdig circuleren van NSAIDs en jodiumhoudend contrast verhoogd.

### NSAIDs en wondgenezing
Omdat NSAIDs de inflammatoire respons remmen, remmen zij ook de wondgenezing. Daarom dienen NSAIDs vermeden te worden bij patiënten die een operatie ondergaan, met name bij darmanastomosen (nieuwe verbinding tussen 2 gedeelten van de darmen) en wervelkolomchirurgie.

### Allergisch voor NSAIDs
NSAIDs kunnen een zeer ernstige type 1 allergische reactie uitlokken. Het percentage kruisovergevoeligheid ligt hoog. Dus als een patiënt bekend is met overgevoeligheid voor één bepaald type NSAIDs, dan zijn alle typen NSAIDs gecontra-indiceerd!

### Alternatieven voor NSAIDs
In sommige gevallen kunnen de ontstekingsremmende of spasmolytische (antikramp) effecten van NSAIDs ook door andere geneesmiddelen bereikt worden. In geval van een ontsteking kunnen corticosteroïden of colchicine (in geval van bijvoorbeeld een jichtaanval) toegepast worden.