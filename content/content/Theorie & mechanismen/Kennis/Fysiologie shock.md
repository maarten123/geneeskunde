---
{"publish":true,"path":"content/Theorie & mechanismen/Kennis/Fysiologie shock.md","permalink":"/content/theorie-and-mechanismen/kennis/fysiologie-shock/","tags":["KVS"]}
---


#### Functie van de circulatie

**De circulatie heeft twee hoofddoelen**:
1. Het transporteren van brandstoffen die nodig zijn voor metabolisme en groei naar de weefsels;
2. Het afvoeren van producten van dit metabolisme vanaf de weefsels;
- Nevendoelen: Thermoregulatie, circulatie afweerstoffen en hormonen;

<u>Relevant voor dit blok</u>: de circulatie is verantwoordelijk voor de aanvoer van zuurstof naar de weefsels en de afvoer van CO2 naar de longen. 

**Doel van reguleren van de circulatie**:
1. Zorgen dat metabole vraag en aanbod in balans blijven;
2. Het hart en het brein moeten te allen tijde voorzien blijven van brandstof;

#### Onderdelen van de circulatie
Het hart bestaat een tweetal pompen in serie. 
- Rechterventrikel, die het bloed door de longen pompt voor de uitwisseling van CO2 en O2,
- Linkerventrikel die het bloed door de rest van het lichaam pompt. 
- Unidirectionele flow door het hart wordt gewaarborgd door de hartkleppen. 


Hoewel de bloedflow die het hart genereert pulsatiel is, wordt continue flow naar de periferie gegenereerd door het “meeveren” van de aorta en arteriën tijdens de systole en het “terugveren” tijdens de diastole waardoor het bloed voort wordt gestuwd. De visceuze weerstand in grote arteriën en het drukverval ten opzichte van de aorta is hier laag. 

In de kleine arteriën en arteriolen is de weerstand hoog. De contractie van het gladde spierweefsel in de wand van de arteriolen reguleert bloedflow door de weefsels en helpt in de regulatie van de arteriële bloeddruk. Hierdoor is in deze vaten de bloeddruk sterk gedaald ten opzichte van centraal. 

![|400](https://i.imgur.com/NLMIWkg.png)
![|200](https://i.imgur.com/DnIDLcO.png)

![|250](https://i.imgur.com/snRCXsY.png)
In bijgaande afbeelding is goed te zien dat de bloeddruk in de aorta het hoogste is, waarbij deze verder naar de periferie vervalt. 
Het grootste drukverval vindt plaats op het niveau van de arteriolen. Veneus is de bloeddruk nog lager, de druk is op zijn laagst op het niveau van het rechter atrium. Dit om veneuze return te waarborgen. 

### Het hart
Het hart bestaat uit twee atria welke een dunne wand hebben en waar een lage druk heerst. Zij dienen als een reservoir voor bloed wat deels passief en deels door atriale contractie wordt doorgegeven aan de ventrikels. De ventrikels zijn dikwandige gespierde kamers die door het bloed doorpompen naar de long –, of systemische circulatie.  De ventriculaire spiervezels zorgen tijdens de systole voor verkorting en versmalling van de ventrikels waardoor het bloed de outflow tract in gepompt wordt. 

**Het hart heeft een viertal hartkleppen**:
- Twee **atrioventriculaire** kleppen (tricuspidalis en mitralis) liggen tussen de atria en de ventrikels. 
- Twee **semilunaire** kleppen (pulmonalis en aortaklep) liggen tussen de ventrikels en de outflow tract naar respectivelijk a.pulmonalis en de aorta. 
- De functie van de hartkleppen is het voorkomen van regurgitatie en dus het behouden van voorwaartse flow van bloed door het hart.

![|250](https://i.imgur.com/stBD2p7.png)

#### Cardiale cyclus
##### Ventriculaire systole
1. **Isovolemische contractie**: periode tussen de start van de contractie en het openen van de semilunaire kleppen waarbij de druk oploopt en het volume constant blijft;
2. **Ejectiefase**: 
	1. Openen van de semilunaire kleppen → bloed wordt de ventrikels uitgepompt → volume neemt af;
	2. Ventriculaire wanden worden dikker en bewegen naar elkaar toe. 
	3. **Residuaal volume**: het gedeelte van het bloed dat na de contractie in de ventrikels achterblijft, is ongeveer 50% van het totale volume maar kan toe of afnemen. 
3. **Isovolemische relaxatie**: De periode tussen sluiten van de semilunaire kleppen  en het openen van de AV kleppen waarbij de druk daalt maar het volume gelijk blijft. 
4. **Vullingsfase**: 
	1. De vullingsfase begint passief en eindigt met een kleine extra toename in druk en volume tijdens de contractie van de atria. 
	2. Deze fase eindigt met het sluiten van de AV kleppen. 

![|250](https://i.imgur.com/3cKT7lG.png)

##### Preload en afterload
Preload en afterload zijn belangrijk voor de performance van het hart. 

<u>Preload</u>: 
- De “rek” op het spierweefsel van de ventrikel aan het einde van de diastole, m.a.w.: het volume in de linkerventrikel aan het einde van de diastole. 
- Preload zegt dus iets over de vullingstatus van het hart.

Hoe meer “rek” op de spierweefsels (m.a.w. hoe meer bloedtoevoer naar de ventrikel) hoe meer kracht de ventrikel genereert tijdens de systole. Hierdoor wordt het extra bloed wordt weggepompt en stijgt het slagvolume (het aantal ml dat het hart per contractie uitpompt). Dit tot het optimum is bereikt. Indien de vulling hierna nog verder toeneemt zal het spierweefsel niet meer kracht kunnen genereren of door “overrekking”  zelfs minder. 

**Frank - Starling curve**
Geeft de relatie tussen de vulling van de linkerventrikel en het slagvolume (de hoeveelheid bloed die de ventrikel per slag wegpompt) weer. 

**Kort gezegd**: 
- Hoe meer volume de linkerventrikel aangeboden krijgt, hoe hoger het slagvolume zal worden. 
- Dit tot een zeker maximum waarna het geven van meer vulling geen zin meer heeft of zelf schadelijk is. 
- Hierbij krijgt het  hart een volume overload wat kan leiden tot asthma cardiale.   

![|350](https://i.imgur.com/I3UEDco.png)
![|250](https://i.imgur.com/1Ss5aGy.png)

- Indien het hart zich op het steile deel van de Starling curve bevindt (1) zal een geven toename in preload (ΔP) leiden tot een significante toename in slagvolume (ΔSV). Dit noemen we een responder. 
- Indien het hart zich op het vlakke deel van de curve bevindt (2), door bv. een overvulling, zal diezelfde toename in preload nauwelijks leiden tot toename in slagvolume. Dit is een non-responder. Het verder geven van vulling ter verhoging van het slagvolume heeft geen zin.   

Veranderingen in preload ontstaan doorgaans door veranderingen in het totale bloedvolume. Groot bloedverlies of ernstige dehydratie leiden tot een lagere preload (en dus slagvolume); overvulling of hartfalen (waarbij het hart het aangeboden bloed niet meer goed wegpompt) leiden tot een hogere preload. 

Naast het feit dat het slagvolume omhoog kan gaan bij een hogere preload, gaat ook de hartfrequentie omhoog. Dit fenomeen draagt ook bij aan het wegpompen van het extra aangeboden volume. 

![|250](https://i.imgur.com/G6uMHkC.png)De afterload van de ventrikel is de druk in de arterie waartegen de ventrikel het bloed moet wegpompen. Met andere woorden, hoe hoger de afterload (dus de bloeddruk in de aorta), hoe lager het slagvolume bij een gelijk blijvende contractiekracht van de ventrikel. 

![|350](https://i.imgur.com/E1SaGLR.png)

#### Contractiliteit
- De contractiliteit van het hart zegt iets over de performance van het hart bij een gegeven preload en afterload. 
- Bijv. een patiënt met een groot myocardinfarct in de voorgeschiedenis zal een minder krachtige ventrikelfunctie (dus minder contractiliteit) hebben dan een fanatieke sporter. 

**Ejectiefractie**
- Een maat voor de contractiliteit is de ejectiefractie; het percentage van het bloed in de linkerkamer aan het einde van de diastole wat tijdens de systole wordt weggepompt. 
- Een normale ejectiefractie ligt tussen de 55 en 70%. 
- Deze kan toenemen bij inspanning, ondervulling of medicijnen, die de contractiekracht doen toenemen (inotropie). 
- Deze kan afnemen na bv. een myocardinfarct of bij cardiomyopathie.  

In het geval van hartfalen, kan het hart met een gelijke preload als bij een normaal hart, minder slagvolume leveren. Daarnaast is er eerder een slagvolume plateau bereikt en zal het verder verhogen van de preload geen zin hebben en ligt een asthma cardiale op de loer. 

![|350](https://i.imgur.com/CoAf45H.png)

#### Slagvolume
Drie belangrijke mechanismen die effect hebben op het slagvolume zijn dus: 
1. Preload
2. Contractiliteit
3. Afterload

![|450](https://i.imgur.com/3ctdoRE.png)

#### Ritme en frequentie
Het totale bloedvolume dat het hart per minuut rondpompt wordt de cardiac output genoemd en wordt weergegeven in L/min. De cardiac output kan als volgt worden berekend:

- CO = SV x HR 
- CO = cardiac output (L/min)
- SV = slagvolume (ml)
- HR = heart rate (x/min)

Dus, de cardiac output kan beïnvloed worden door het slagvolume en / of de hartfrequentie aan te passen. Een hogere hartfrequentie leidt tot een hogere CO. 

![|350](https://i.imgur.com/ndYI9un.png)
Het uiteindelijke effect van een verandering in hartfrequentie op de cardiac output is complex daar de frequentie ook het slagvolume beïnvloedt. Het belangrijkste voorbeeld hiervan is het effect van frequentie op de preload. Het verhogen van de hartfrequentie leidt tot een kortere diastole, dus minder vullingstijd van de ventrikel; de preload gaat omlaag en het slagvolume dus ook. Vanaf een bepaalde frequente zal het verder verhogen van de hartslag door bovenstaande effect tot een lagere CO leiden. Waar dit omslagpunt wordt bepaald door de fysiologische toestand van de patiënt en is variabel. 

Naast de frequentie heeft ook het ritme invloed op de CO. Een van de meest voorkomende ritmes is atriumfibrilleren (AF). Hierbij worden de atria geactiveerd door vele smalle elektrische golven die dwars door elkaar heen lopen waardoor de boezems met hoge frequenties geactiveerd worden. Hierdoor is er geen sprake van een effectieve atriale contractie tijdens de diastole maar wordt het bloed passief doorgegeven aan de ventrikels. Dit kan tot wel 20% daling van de CO leiden, afhankelijk van de onder meer frequentie en de vullingsdrukken in de ventrikels.  

#### Cardiac output
![|350](https://i.imgur.com/D1Q0BQ1.png)



De twee belangrijkste determinanten van de bloeddruk zijn: 
- Cardiac output → het volume bloed door het arteriële systeem gepompt wordt 
- Arteriële compliantie → De elasticiteit van de vaatwand. 
- Hoe complianter het bloedvat, hoe meer het “mee-rekt”, zoals een compliante ballon makkelijker opgeblazen kan worden dan een weinig compliante (dus stijve) ballon 
- Iedere stijging in bloeddruk wordt bewerkstelligd door ofwel een stijging in het bloedvolume ofwel een daling in compliantie. 
- Dus: $P_a= V_a / C_a$

$P_a$ = arteriële bloeddruk, $V_a$ = arterieel volume, $C_a$ = arteriële compliantie

### Bloeddruk
De polsdruk is het verschil tussen de systolische en de diastolische bloeddruk en wordt veroorzaakt door volume fluctuaties binnen 1 hartslag in het arteriële systeem. Tijdens de systole is er op een gegeven plaats in het bloedvat het meeste volume (systolische bloeddruk) waarna een deel van dat volume weer wordt doorgegeven naar de periferie. De grootte van de polsdruk wordt eveneens bepaald door de eerder besproken formule: 

$\Delta P_a= \Delta V_a / \Delta C_a$

![|200](https://i.imgur.com/pp3jdyb.png)

De grootte van de polsdruk kan een aanwijzing zijn voor het slagvolume (en cardiac output) van de patiënt. Een lage polsdruk wijst, bij een gelijkblijvende compliantie, op een lagere verandering van volume, dus een lager slagvolume. Denk hierbij bijvoorbeeld aan een patiënt met een ernstige bloeding of een patiënt met hartfalen.
 
Daarnaast kan een grote polsdruk wijzen op een groot slagvolume, zoals bij sporters waarbij de lage rusthartslag de ventrikel de tijd geeft om goed te vullen tijdens de diastole en dus veel volume uit te pompen tijdens de systole. 

### Het autonome zenuwstelsel
De regulatie van de hemodynamiek wordt hoofdzakelijk gereguleerd door het autonome zenuwstelsel. Het autonome zenuwstelsel heeft als hoofddoel het behouden van homeostase en bestaat uit twee onderdelen met tegengestelde acties:  
Het sympatische zenuwstelsel (ook wel orthosympatisch genoemd) → actief tijdens situaties van stress
Het parasympatische zenuwstelsel → actief in rust en verzadiging

De belangrijkste aangrijpingspunten van het autonome zenuwstelsel binnen de hemodynamiek zijn de regulatie van: 
- Vasoconstrictie en vasodilatatie
- Het hartfrequentie
- De contractiliteit

Enkele belangrijke punten aangaande de basale anatomie van het autonome zenuwstelsel: 
- Zowel het para,- als het orthosympatische systeem bestaat uit een 2-neuron opbouw met één pre-ganglionische neuron met het cellichaam in het centraal zenuw stelsel (CZS) en één post-ganglionische neuron met het cellichaam in een autonome ganglion
- Zoals binnen ieder zenuwstelsel verloopt transmissie door middel van neurotransmitters. 

![|350](https://i.imgur.com/aFDO97M.png)


De twee voornaamste neurotransmitters binnen het autonome zenuwstelsel zijn: acetylcholine (ACh), de presynaptische neurotransmitter van beide systemen en de postsynaptische neurotransmitter van het parasympatische systeem alwaar het werkt op de muscarinerge receptor (M) op het doelorgaan.

Noradrenaline (NA), de postsynaptische neurotransmitter van het sympatische systeem alwaar het werkt op de adrenerge receptoren (α, β1, β2) op het doelorgaan. 

Kennis van deze neurotransmitters is belangrijk om te kunnen beredeneren hoe verschillende medicamenten die wij geven om de hemodynamiek te bevorderen aangrijpen in het autonome zenuwstelsel en wat potentiële bijwerkingen zijn. 

![|250](https://i.imgur.com/3wuThSs.png)

De voornaamste effecten van de neurotransmitters op de receptoren zijn (relevant voor de hemodynamiek ):

Cholinerge transmissie dmv actie acetylcholine (Ach) op 2 typen receptoren:
- Muscarinerge receptoren, M: verlagen hartfrequentie en contractiliteit

Adrenerge transmissie dmv actie van noradrenaline (NA) op 2 typen receptoren: 
- α1: vasoconstrictie
- β1- receptor: verhogen hartfrequentie en kracht
- β2- receptor: bronchodilatatie

Op de volgende dia zijn de verschillende effecten van de twee onderdelen van het autonome zenuwstelsel op de hemodynamiek schematisch weergegeven. 

Loop de verschillende pathways na en bekijk of u de verschillende effecten kan beredeneren. Probeer daarnaast of u de verschillende receptoren in het schema kan plaatsen. 

In de dia erna hetzelfde schema met nu enkele medicamenten erbij die ingrijpen op de hemodynamiek via het autonome zenuwstelsel. 

### Conclusie
Een van de hoofddoelen van de circulatie is het aanvoeren van zuurstof naar de weefsels.
De cardiac output, en dus de totale hoeveelheid geoxygeneerd bloed die per minuut wordt rondgepompt door het hart, wordt bepaald door het slagvolume maal de hartfrequentie.
Het slagvolume wordt beïnvloed door de preload, de contractiliteit, het ritme en de afterload.
De bloeddruk wordt bepaald door de cardiac output en de perifere weerstand.
Een van de belangrijkste regulators van de hemodynamiek is  het autonome zenuwstelsel wat uit twee onderdelen bestaan, het sympatische en het parasympatische zenuwstelsel. 
