---
{"publish":true,"path":"content/Theorie & mechanismen/Kennis/Geneesmiddelen bij neuropathische pijn.md","permalink":"/content/theorie-and-mechanismen/kennis/geneesmiddelen-bij-neuropathische-pijn/"}
---


Paracetamol, NSAID's en de meeste opioïden zijn over het algemeen weinig/niet effectief in het verlichten van neuropathische pijn. Geneesmiddelen die op het centrale zenuwstelsel werken kunnen daarentegen wel voor verlichting zorgen. Echter de respons op medicamenteuze behandeling van neuropathische pijn is vaak zeer matig, het effect onvoorspelbaar en laat vaak enkele weken op zich wachten.

### **Tricyclische antidepressiva**

De tricyclische antidepressiva (TCA's; vooral amitriptyline) zijn het meest onderzocht bij diverse vormen van neuropathische pijn, tonen redelijke effectiviteit en hebben daarom de voorkeur. Het belangrijkste werkingsmechanisme bestaat in het remmen van de heropname van serotonine en noradrenaline in de zenuwuiteinden. Deze stoffen zijn onder meer betrokken bij inhiberende zenuwbanen in het centrale zenuwstelsel.

Bij ouderen heeft nortriptyline  de voorkeur omdat het minder centrale anticholinerge bijwerkingen heeft die het cognitief functioneren kunnen beïnvloeden.

### **Anti-epileptica**

Anti-epileptica (zoals gabapentine, pregabaline, carbamazepine, valproïnezuur en lamotrigine) kunnen eveneens een verlichting geven van neuropathische pijn. Het exacte werkingsmechanisme is onbekend, maar er lijkt met name inhibitie te zijn van de nociceptische pijnvezels. Voor de indicatie neuropathische pijn wordt een lagere dosering voorgeschreven dan bij epilepsie.

### **Niet-selectieve heropnameremmers**

Middelen die niet selectief de heropname van serotinine remmen (SNRI's) kunnen ook een verlichting van neuropathische pijn geven, zoals duloxetine en venlafaxine.

### **Dosering**

De bekendste middelen tegen neuropathische pijn zijn amitryptiline, nortriptyline en gabapentine. Deze middelen worden in een lage dosering off label (voor een indicatie, leeftijdsgroep of toepassing waar het middel niet voor is geregistreerd) voorgeschreven. Onderstaande tabel geeft een idee van de gebruikte doseringen.

| Amitryptiline(off label) | 10-25 mg voor de nacht,zo nodig langzaam ophogen tot 125 mg/dag |
| --- | --- |
| Nortriptyline (off label) | 10-25 mg/dagzo nodig langzaam ophogen tot 100 mg/dag |
| Gabapentine (off label, behalve perifere neuropathie) | 300 mg 3x/dag (langzaam opbouwen)zo nodig ophogen tot 1200 mg 3x/dag |
| Duloxetine (voorkeur bij diabetische neuropathie) | 60 mg/dagzo nodig ophogen tot 120 mg/dag |
| Carbamazepine (voorkeur bij trigeminusneuralgie) | 200-400 mg/dagzo nodig ophogen tot 1200 |