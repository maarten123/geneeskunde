---
{"publish":true,"path":"content/Theorie & mechanismen/Anatomie & Fysiologie/Intra- of extraperitoneaal.md","permalink":"/content/theorie-and-mechanismen/anatomie-and-fysiologie/intra-of-extraperitoneaal/","title":"Intra- of extraperitoneaal","tags":["Anatomie","Chirurgie/Abdomen"]}
---



Het antwoord is; omdat het een klinische betekenis heeft. Dat wil zeggen dat de anatomische kennis noodzakelijk is om de problematiek rondom een patiënt te begrijpen. Het is belangrijk om te weten of een orgaan intra- (in de vrije buikholte) of extraperitoneaal (buiten de vrije buikholte) ligt. Overigens worden de termen intra-, extra, (secundair) retro-, sub-, en preperitoneaal door elkaar gebruikt. Ze worden in deze e-learning duidelijk gemaakt.

Maar het gaat erom of een orgaan of structuur in de buikholte ligt (intraperitoneaal), of niet in de buikholte (extraperitoneaal). Op de schematische tekening hierzonder zie je een dwarse (embryonale) doorsnede door de buik: A ligt in de buikholte (het witte gedeelte) en B daar buiten.

---

Inzicht in de embryologische ontwikkeling maakt de begrippen extra- en intraperitoneaal begrijpelijk.

Hier zie je een doorsnede van de buikwand en buikholte getekend, waarin in geel de oerdarm (gut) is getekend (muis erover voor een vergroting). De rode lijn is het peritoneum, dat de buikholte bekleedt. De oerdarm is een lange buis die **intraperitoneaal** (binnen de rode lijn) van craniaal naar caudaal (van mond tot anus) loopt. Merk op dat aan de dorsale zijde de aorta is getekend en aan de ventrale zijde de blaas. Beide liggen **extraperitoneaal** (buiten de rode lijn).

- Alles wat binnen de rode lijn ligt (de hele oerdarm), ligt oorspronkelijk **intraperitoneaal**.
- Alles buiten de rode lijn ligt dus van oorsprong **extraperitoneaal**. Hier zijn niet alle extraperitoneale organen en structuren getekend; ook de oesophagus, (bij)nieren, ureteren, prostaat, aorta, vena cava inferior en het rectum liggen extraperitoneaal. Ook de gonaden (toekomstige oavarium en testis) liggen oorspronkelijk extraperitoneaal in het gebied van de toekomstige nieren.

![Screenshot 2022-02-17 at 21.30.16.png](Screenshot_2022-02-17_at_21.30.16.png)

In rood is de binnenste bekleding (vlies) van de abdominale holte getekend. Dat noemen we het pariëtale peritoneum. Je ziet de rode lijn doorlopen aan de dorsale zijde. De twee lagen kom hier bij elkaar en gaan rondom de oerdarm gaan lopen.

- Daar waar het vlies om de darm loopt heet dit nu visceraal peritoneum.
- Daar waar de twee bladen/vliezen/lagen bij elkaar komen heet het een mesenterium. Omdat dit aan de dorsale zijde zit, heet het het dorsale mesenterium.

**Het peritoneum is dus één doorlopend vlies met twee verschillende namen**. De overgang tussen deze twee heet vaak een mesenterium en soms ook een ligament en bevat dus twee tegen elkaar aanliggende vliezen peritoneum. Via dit mesenterium lopen de bloedvaten en lymfevaten naar en van het orgaan.

Ligt een orgaan intraperitoneaal dan moeten de bloedvaten dus via een mesenterium (of ligament) naar het orgaan toe. Je kunt dus stellen dat: die organen die een mesenterium hebben intraperitoneaal liggen, en omgekeerd.

Let er op dat in de bovenbuik behalve een dorsaal mesenterium (ter hoogte van de maag heet het ook wel mesogastrium) ook nog een ventraal mesenterium is. De twee vliezen peritoneum lopen dus vanaf de oerdarm door naar de ventrale buikwand.

- Uit het dorsale mesenterium ontstaat uiteindelijk het mesenterium van de dunne darm en een deel van het colon en het omentum majus.
- Uit het ventrale mesenterium ontstaat het omentum minus en het ligamentum falciforme hepatis.

IN het dorsale mesenterium ontstaat de milt. IN het ventrale mesenterium ontstaat de lever.

![Screenshot 2022-02-17 at 21.35.00.png](Screenshot_2022-02-17_at_21.35.00.png)

![Screenshot 2022-02-17 at 21.34.39.png](Screenshot_2022-02-17_at_21.34.39.png)

De oerdarm gaat groeien. Er is echter niet zo veel ruimte in de buikholte en de darm gaat dus ook kronkelen. Op sommige plaatsen komt de darm dicht tegen de rand aan te liggen (rechter plaatje). Je ziet dat het mesenterium verdwijnt en dat dat gedeelte van de darm eigenlijk ook extraperitoneaal komt te liggen: **secundair extraperitoneaal**.

Op de plaatsen waar dit gebeurt is ter hoogte van

- Pancreas en duodenum
- Colon ascendens en descendens

![Screenshot 2022-02-17 at 21.36.18.png](Screenshot_2022-02-17_at_21.36.18.png)

![Hier zie je het getekend voor het colon ascendens en descendens. In groen is het peritoneum aangegeven.](Screenshot_2022-02-17_at_21.36.56.png)

Hier zie je het getekend voor het colon ascendens en descendens. In groen is het peritoneum aangegeven.

![En hier zie je het getekend voor de pancreas en het duodenum. Deze 4 genoemde structuren liggen dus secundair extraperitoneaal.](Screenshot_2022-02-17_at_21.38.18.png)

En hier zie je het getekend voor de pancreas en het duodenum. Deze 4 genoemde structuren liggen dus secundair extraperitoneaal.

Overigens worden ook de termen retro-, pre- en subperitoneaal gebruikt. Maar dat zijn duidingen, afhankelijk hoe je in de buik kijkt.

- Kijk je vanuit ventraal in de buik naar dorsaal, dan liggen de organen *achter* het peritoneum: **retroperitoneaal**: 1.
- Kijk je vanaf craniaal richting bekken naar caudaal, dan ligt bijvoorbeeld de blaas *onder* het peritoneum: **subperitoneaal**: 2.
- Kijk je vanuit ventraal naar de buik, dan zie je de buikspieren *vóór* het peritoneum liggen: **preperitoneaal**: 3.

Maar ze liggen allemaal buiten het peritoneum; **extraperitoneaal**.

![Screenshot 2022-02-17 at 21.40.09.png](Screenshot_2022-02-17_at_21.40.09.png)

Hoe zat het met het mesenterium?

Op de tekening zie je een doorsnede in het sagittale vlak en kijk je tegen de rechter buikhelft aan.  Je ziet dat de oerdarm al gedeeltelijk gedifferentieerd is in de maag en de rest van de darm.

In geel/beige is weer het dorsale mesenterium getekend. Maar in de bovenbuik is er ook een ventraal mesenterium. Hier zie je de lever in ontstaan. In het dorsale mesenterium ontstaat de milt, maar die is hier niet getekend. Ook ontstaat hieruit het omentum majus.

![Screenshot 2022-02-17 at 21.41.11.png](Screenshot_2022-02-17_at_21.41.11.png)

Ook de tuba, fimbriae (uiteinde van de tuba) ovarium en uterus liggen intraperitoneaal. Hoe zit dat?

De gonaden (dat wat zich tot testis of ovarium ontwikkelt) liggen oorspronkelijk extra (retro)peritoneaal (plaatje A links, urogenital ridge). Dat geldt ook voor de buis van Muller (paramesonefric duct in rood getekend), die zich ontwikkelt tot tuba en uterus. Beide migreren naar caudaal en ook naar het midden van de buik. Tegelijk trekken ze een plooi van het peritoneum met zich mee; ze creëren dus een eigen mesenterium.

N.B.: De twee fused paramesonefric ducts vormen de uterus en de beide tubae, de in blauw getekende mesonefric duct verdwijnt bij de vrouw.

Je zou kunnen zeggen dat de uterus en adnexen (tuba, fimbriae, ovaria) **secundair intraperitoneaal** liggen. Dat bleek ook al uit het eerste klinische voorbeeld.

De peritoneale plooi die als het ware meegetrokken/voortgeduwd wordt is het mesenterium van de uterus en adnexen. Het heet het ligamentum latum (Broad ligament of uterus).

![Screenshot 2022-02-17 at 21.42.46.png](Screenshot_2022-02-17_at_21.42.46.png)

![Screenshot 2022-02-17 at 21.44.04.png](Screenshot_2022-02-17_at_21.44.04.png)

### Intra- en extraperitoneaal

Hier kijk je tegen het achterste pariëtale peritoneum aan. De nieren, bijnieren liggen extra (retro) peritoneaal. Evenals het pancreas en het duodenum. Maar ook de aorta en vena cava inferior, de ureter, de blaas. Het colon ascendens en descendens zijn verwijderd. Op die plaats zie hoe je ze ook (secundair) retroperitoneaal lagen, evenals de aanvoerende arteriën en de afvoerende venen.

Echter, zowel colon ascendens als descendens promineren door hun vorm ook nog wel wat in de buik. Dus je zou ook nog wel kunnen betogen dat ze voor het grootste deel intraperitoneaal liggen. De klinische relevantie hiervan komt aan bod in het hoofdstuk Klinische Relevantie.

### Klinische relevantie

Westerlingen ontwikkelen nogal eens divertikels in het colon. Dat zijn kleine uitstulpingen van de darmwand. Deze (blind eindigende) divertikels kunnen gaan ontsteken (diverticulitis) en als gevolg daarvan perforeren.

Als het divertikel zich aan de ventrale zijde van het colon bevindt dan perforeert het naar de vrije buikholte en er ontstaat een zogenaamde **faecale peritonitis**, een zeer ernstig ziekte beeld. Als het aan de dorsale zijde van het colon zit, dan blijft de perforatie retroperitoneaal en zal er een **retroperitoneaal abces** ontstaan, maar is niet de hele buikholte gecontamineerd.

---

Patiënt X wordt op de SEH gezien i.v.m. een grote fluctuerende zwelling in het rechter trigonum femorale (bij de rechter lies, zie de gele ovaal in de afbeelding hieronder). De patiënt is ernstig ziek met koorts. Drie dagen geleden onderging hij een ERCP  (endoscopische retrograde cholangiopancreaticografie) waarbij mogelijk een perforatie van de ductus choledochus was ontstaan.

Het blijkt om een abces te gaan en het abces wordt geincideerd. De abcesholte loopt door naar craniaal. Het gaat hier om een zogenaamd verzakkingsabces.

![Screenshot 2022-02-17 at 21.59.16.png](Screenshot_2022-02-17_at_21.59.16.png)

De ductus choledochus ligt retroperitoneaal. Een perforatie van de ductus veroorzaakt een infectie en abcesvorming van de retroperitoneale ruimte in dit gebied. Vervolgens breidt het abces zich uit naar caudaal over de m. psoas major en m. iliopsoas. De iliopsoas verloopt in de lies naar ventraal en het abces veroorzaakt daar de in casus genoemde genoemde zwelling.

![Screenshot 2022-02-17 at 21.59.50.png](Screenshot_2022-02-17_at_21.59.50.png)

![Screenshot 2022-02-17 at 22.00.06.png](Screenshot_2022-02-17_at_22.00.06.png)

![Screenshot 2022-02-17 at 22.00.55.png](Screenshot_2022-02-17_at_22.00.55.png)

![Hierboven wordt met de gele pijl de retroperitoneale uitbreiding van het abces over de m. psoas naar de lies aangegeven.](Screenshot_2022-02-17_at_22.02.07.png)

Hierboven wordt met de gele pijl de retroperitoneale uitbreiding van het abces over de m. psoas naar de lies aangegeven.

Nog een klinisch voorbeeld:

Sommige patiënten ontwikkelen een pathologische verwijding van de aorta abdominalis. Dit heet een aneurysma van de aorta. Als de verwijding steeds groter wordt, kan hij ruptureren.

Uit onderzoek blijkt dat 50% van de patiënten met een geruptureerd aneurysma na enkele minuten overleden is. Bij 50% verloopt het blijkbaar wat langzamer en kan het ziekenhuis op tijd bereikt worden voor operatieve behandeling.

Hoe verklaar je dit nu met de opgedane kennis van het peritoneum?

Indien het een perforatie aan de ventrale zijde betreft dan loopt het bloed zeer snel in de vrije buikholte en overlijdt de patiënt in enkele minuten.

Bij 50% zit de perforatie aan de dorsale zijde en loopt het bloed in de retroperitoneale ruimte. Hier is de ruimte kleiner en heeft de patiënt een kans om op tijd het ziekenhuis te bereiken.

| Intraperitoneaal | Extraperitoneaal |
| --- | --- |
| Colon transversum | Ureter |
| Colon sigmoïdeum | Nieren |
| Appendix | Bijneren |
| Coecum | Duodenum |
| Maag | Colon ascendens |
| Jenunum, ileum | Colon descendens |
| Maag | Rectum |
| Ovaria, tuba, uterus | Testes |
| Lever | Prostaat |
| Milt | Pancreas |